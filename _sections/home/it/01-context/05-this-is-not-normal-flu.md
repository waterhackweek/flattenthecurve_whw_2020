# Questa non è una banale influenza
**Nemmeno nel migliore dei casi**

La stima di un tasso di mortalità del 3,5% realizzata dall'Organizzazione Mondiale della Sanità è una media ottenuta su fasce d'età, e numerosi dati di monitoraggio sono stati forniti a riprova degli elevati numeri di casi asintomatici. È opinione fortemente condivisa che gli ultrasessantenni e chi è affetto da patologie preesistenti rappresentino le categorie più colpite.

![Grafico che mostra come il tasso di mortalità del COVID-19 raggiunge l'apice al 14,8% negli adulti sopra gli 80 anni, mentre è al di sotto dell'1% nelle persone sotto i 50 anni](images/mortality-rate-by-age.svg)

All'inizio dell'epidemia, si sperava che la percentuale del 3,5% fosse ampiamente sopravvalutata, tuttavia, man mano che emergono nuove evidenze, [questa speranza si va assottigliando](https://www.statnews.com/2020/02/25/new-data-from-china-buttress-fears-about-high-coronavirus-fatality-rate-who-expert-says/). I numeri provenienti dalla Corea del Sud sono a oggi i più ottimistici nel mondo ([solo lo 0,7% dei casi si è rivelato fatale](https://twitter.com/marcelsalathe/status/1236914078632812544)); tuttavia, a) la popolazione sudcoreana è mediamente più giovane e b) La Corea del Sud (contrariamente agli USA) ha preso le giuste misure sin dalle primissime fasi dell'epidemia: è stata adottata una combinazione di test a tappeto, trasparenza assoluta, sostegno pubblico e [geniali stazioni mobili per il test!](https://twitter.com/cnni/status/1234524871226482688) Se questo ceppo di Coronavirus è come altri virus, misure forti in grado di contenere la trasmissione potrebbero anche diminuire la "dose" media di particelle virali che provocano un determinato caso; ciò contribuirebbe a ridurre la gravità media della malattia e ad abbassare i tassi di mortalità complessivi. Solo il tempo potrà dirlo.

Inoltre, anche SE il tasso di mortalità reale del Covid-19 fosse solo dell'1% ([come è attualmente nel caso della Diamond Princess](https://wwwnc.cdc.gov/eid/article/26/6/20-0452_article)), sarebbe comunque [dieci volte più elevato rispetto a una tipica influenza stagionale](https://www.bloomberg.com/opinion/articles/2020-03-05/how-bad-is-the-coronavirus-let-s-compare-with-sars-ebola-flu).

![Istogramma con tassi di mortalità stimato tra il 0,5% ed il 4,0%, paragonato all'influenza stagionale con un tasso del 0,1%](images/mortality-rate.svg)

> I 61.099 decessi per influenza negli Stati Uniti durante la grave stagione influenzale del 2017-2018 ammontavano allo 0,14% dei 44,8 milioni di casi stimati di malattia influenzale. Vi furono anche 808.129 ricoveri ospedalieri per influenza stimati, per un tasso dell'1,8%. Supponi che scoppi un'epidemia di Covid-19 di dimensioni analoghe negli Stati Uniti, moltiplica le stime di decessi e ricoveri per 5 o per 10, e otterrai cifre spaventose: da 300.000 a 600.000 decessi, e [da 4 a 8 milioni di ricoveri in un Paese che ha 924.107 posti letto](https://www.bloomberg.com/opinion/articles/2020-03-05/how-bad-is-the-coronavirus-let-s-compare-with-sars-ebola-flu) \[per il totale delle patologie\].

Per la maggior parte delle persone, l'infezione porta a una malattia lieve ma comunque contagiosa; **è così che si diffonde.** Chi si ammala in modo più grave è colpito duramente. La mortalità non rappresenta il quadro completo: l'Italia ha riportato che [il 10% dei casi non richiede soltanto il ricovero, ma anche la terapia intensiva](https://twitter.com/marcelsalathe/status/1235662457261023232) -- e quella terapia è necessaria per un periodo di [3-6 settimane](https://www.washingtonpost.com/health/2020/03/07/how-doctors-treat-sickest-coronavirus-patients/). Tutto ciò non è sostenibile.
